Volby do Evropského parlamentu 2014
V roce 2014 hnutí kandidovalo do květnových voleb do Evropského parlamentu. Lídryní kandidátní listiny byla vybrána Klára Samková. Dalšími předními kandidáty byli Roman Škrabánek či Kateřina Radostová. Hnutí se ve svém programu vymezilo vůči posilováni Evropské unie na úkor národního státu a za zpřísnění imigrační politiky.[33] V předvolební kampani použili xenofobní motivy, například přejaté od Švýcarské lidové strany (SVP).[34] Během kampaně sepsali i petici za zpřísnění imigrační politiky EU, ve které požadovali zachování „evropské“ a křesťanské Evropy. Petice začínala větou „Nechceme u nás nepřizpůsobivé cizince nebo náboženské fanatiky“.[35] Dne 10. května 2014 byla lídryně kandidátní listiny Samková vedením Úsvitu vyzvána, aby se vzdala své kandidatury kvůli obvinění z korupce.[36] V čele listiny jí nahradil původně druhý kandidát Úsvitu Roman Škrabánek.

Při v té době rekordně nízké účasti 18,2 % voličů hnutí získalo 47 306 hlasů (3,12 %), a tím neobdrželo žádný mandát.[37] Nejvíce přednostních hlasů, 4 917, získal lídr kandidátní listiny Roman Škrabánek.[38] Předseda hnutí Tomio Okamura za výsledek vinil české voliče, kteří dle něj svůj nesouhlas s politikou Evropské unie vyjádřili odmítnutím jít volit.[39] Zopakoval tak vysvětlení neúspěšného nizozemského pravicového euroskeptika Geerta Wilderse, který také proslul svou antiimigrační rétorikou.[40] Po volbách do Evropského parlamentu Tomio Okamura uznal chybu při kladení důrazu na protiimigrační téma, které je dle něj v ČR očividně předčasné.[14]